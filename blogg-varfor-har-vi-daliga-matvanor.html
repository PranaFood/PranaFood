
<!DOCTYPE html>

<html lang="sv">
<head>
<meta charset="utf-8"/>
<title>Varför har vi dåliga matvanor? – Prana Food</title>
<style>
        body { font-family: 'Segoe UI', sans-serif; background-color: #f5f5f0; color: #333; margin: 0; padding: 0; }
        .container { max-width: 900px; margin: auto; padding: 30px; }
        h1 { color: gold; }
        .back-link { margin-top: 30px; }
        a { color: #007B5E; font-weight: bold; text-decoration: none; }
    </style>
</head>
<body>
<div class="container"><p>Varför har vi dåliga matvanor?</p>
<p>Publicerat: 2013-10-07</p>
<p>Hemkommen från Mellanöstern och som nybliven far till min underbara dotter Mimmi som nu är snart 1,5 år gammal, har jag som matforskare, kostrådgivare och kock ägnat mycket tid till att hitta ”rätt” mat för min dotter.</p>
<p>På gränsen till att bli stämplad som nördig har jag scannat av varje barnmatsburk, märke och innehåll. Man kan lätt tro att all barnmat är helt Ok, men personligen fick jag misstankar om maten då jag vet vad som händer med mat som håller lång tid utan kyl eller frys, samt då jag smakade på maten, vällingen och pulvermjölken.</p>
<p>Jakten efter den bästa maten för Mimmi fick mig att tänka på vilka vanor maten som vi ger våra barn skapar hos dem redan vid barnsben.</p>
<p>Därför tänker jag inleda min blogg med vår viktigaste källa till näring nämligen maten vi äter, trenderna och vanorna runt detta.</p>
<p>Internet, media och böcker m.fl. möter oss överallt med råd och hälsotips, ändå är det många som inte följer dessa råd.  Alla som känner mig vet att jag turnerat Norden runt och föreläst om mat, välmående och hälsa. Jag möter allt som ofta folk som vill förändra sina levnadsvanor men som inte orkar, tror det är möjligt eller saknar verklig motivation att ändra sina vanor.</p>
<p>Jag har ivrigt frågat mig varför? Och det är nu via Mimmi som svaren börja falla på plats.</p>
<p>Väl vid köksbordet vill Mimmi äta den maten vi äter och vägrar nöja sig med sin barnmatspuré. Hon vägrar dricka i flaska och vill så klart dricka ur våra glas. Det är nästan omöjligt att få henne att sitta i barnstolen. Hon vill så klart sitta på en vanlig stol som vi gör. Hon vräker i sig jordnötter och Voltaire Berry–boost vilket även jag har som en personlig favorit. Tidigt bildas behovet att tillhöra och var en av flocken. Tidigt kodas smaker och bildas vanor som barn kommer att uppskatta allra mest.</p>
<p>Goda som dåliga vanor bildas dag efter dag. Det är lite som med cigaretter, alla vet att det är farligt ändå så röker allt fler ungdomar framför allt unga tjejer. Det må vara revolt mot vuxenvärlden eller intalade bortförklaringar som;  det drabbar inte mig, jag kan sluta när jag vill, lite onyttigt kan inte skada, spelar roll om jag dör ett år tidigare huvudsaken att jag njuter av nuet! Jag mår bra av att röka, känner mig lugn, etc… Dessa och många andra anledningar är de jag fått höra i min vardag med gymnasieungdomar.</p>
<p>Men egentligen handlar allt att om en enda sak – Att bli älskad! Och genom andra älska sig själv… eller åtminstone känna samhörighet med andra och därmed godkänd,” Att Jag är OK som person”. För om den grupp man vill känna samhörighet med inte röker så kommer man själv sällan att börja röka.</p>
<p>Samma sak med sprit och droger, liksom den mat vi äter. Mat har alltid varit ett sätt för oss att känna och bilda gemenskap. Vad vi har ätit under uppväxten sätter i mångt och mycket referenser för vilken mat vi uppskattar.  Mammas matlagning, eller mormors recept beskriver den emotionella relation vi knyter till mat. Men framförallt vilka vanor vi både fysiskt och känslomässigt får för mat. T.ex. lär vi oss att äta lever som unga kommer vi att älska detta medan får vi aldrig detta serverat kommer vi troligen aldrig att uppskatta lever framöver heller.</p>
<p>Men de matvanor som mina åhörare vill samla kraft och mod att bryta är inte de som tillhör vår kulturella mattradition d.v.s. maträtter som vi oftast enbart äter vid större högtider. Utan jag menar så klart de matvanor som är kopplade till överkonsumtion av vissa matprodukter som vi äter dagligen.</p>
<p>Därför, innan vi talar om att bryta dessa vanor för att uppnå ett hälsosammare liv, eller viktminskning, kommer morgondagens blogg att kortfattat påminna er hur mattrender bildar vanor som är svåra att bryta.</p>
<p>Vi ses</p>
<p>Pierre Hanell</p>
<p>← Tillbaka till bloggen</p></div>
</body>
</html>
